## Keresztfélév, vizsgakurzus

A tavaszi félévben előadások-gyakorlatok-laborok nincsenek, de az aláírással rendelkezők számára a vizsgalehetőséget biztosítjuk. Mindhárom tárgykódú Adatbázisokból ([VITMAB04], [VITMAB00], [VITMA311]) indul vizsgakurzus, a vizsgakövetelményeik azonban különbözőek. A részletek a megfelelő tantárgy adatlapokon megtalálhatók.

Azon félévekben, amikor csak vizsgakurzusok indulnak, a vizsgák sikerességi aránya a kurzust felvett hallgatók számára vetítve mindössze 20% körül szokott lenni, miközben a vizsga módszere és követelményei azonosak a normál kurzuséval. A viszonylag alacsony sikerességi hányad főbb okai:

-	a kurzust felvett hallgatók mintegy fele meg sem kísérli a vizsgát
-	sokakat megtéveszt, hogy az aláírások nem évülnek el, ami azt az illúziót kelti, hogy nem, ill. nem sokat felejtenek el egy félév alatt a korábban már megtanultakból
-	akik már több féléven keresztül próbálkoztak a tárgy teljesítésével, azok gyakran már munkát is vállalnak mellette.

Néhány további jótanács a kereszt-, ill. normál félévben (korábbi aláírás birtokában) a vizsga sikeres teljesítése érdekében:

- A felejtés meglepően gyors és nagymértékű, ha valaki az anyagot valójában még soha nem értette meg. Ezért először a megértésig célszerű eljutni. Ennek első lépése az előadások megértése, előadásról előadásra. Ezek ugyanis gyakran egymásra épülnek, így a későbbiek sokkal könnyebben érthetőek, ha a korábbiak anyagával valaki már tökéletesen tisztában van. Erre a célra az előadások videoi folyamatosan rendelkezésre állnak, tehát akkor is, ha az adott félévben nincsenek előadások.
- A mintatanterv szerinti vizsgák mellett nehéz egy plusz vizsgát úgy beütemezni, ha annak anyagát valaki a vizsgaidőszakban próbálja meg néhány nap alatt „beemelni”.  Ezért célszerű a tárgy anyagával rendszeresen foglalkozni, pl. követni a gyakorlatok ütemezését, lehetőség szerint azokra be is járni (ez csak az őszi félévben lehetséges, az egyik gyakorlatvezetővel egyeztetve).
- Használja ki a kérdezés lehetőségeit! Ha valamit nem sikerült önállóan megértenie, akkor azt ne hagyja annyiban! A kérdések feltevésére lehetőség van a konzi.adatlaborATdb.bme.hu listán, amelyet a tavaszi félévben is monitorozunk, ill. az őszi félévben a gyakorlatokon élőben is kérdezhet.
- A megértésen túl a rögzítésre is időt kell szánni. A gyakorlatok követése ebből a szempontból is jótékony hatású.
- Ha valaki 2-3 félévet már kihagyott az aláírás megszerzése után úgy, hogy nem foglalkozott a tárggyal, induljon ki abból, hogy szinte nulláról kell újrakezdenie.

